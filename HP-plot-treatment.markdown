latex input:			mmd-generic-header
Title: 					HP -- plot treatment
Author:					Joakim Hertze
Quotes Language:		Swedish
Base Header Level: 	3
latex input:			mmd-generic-begin-doc
latex footer:			mmd-generic-footer

# Del ett -- setup

## Kapitel

En man vaknar upp naken i en skog. Dimman ligger tät och han ser knappt mer än någon meter framför sig. Det är iskallt och han hackar tänder där han går genom lervälling och vattenpölar. Mörka barrträd omger honom. Efter en stund hittar han en stig, som han följer. Han blir alltmer nerkyld och tagen, tills han utmattad faller ihop på stigen och förlorar medvetandet. Innan allt blir svart hör han barnröster i dimman, barnröster som ropar efter sin mamma.

Han vaknar av att en kvinna ruskar honom våldsamt och ropar något. Hon hjälper honom upp på fötter och stödjer honom. Ur dimman lösgör sig ett stort hus av trä. Hon hjälper honom uppför trappstegen till verandan och in genom dörren. Innanför är det varmt och torrt. En brasa brinner. Kvinnan sveper en filt om honom och trycker ner honom i en fåtölj framför brasan.

> "Jag heter Elenor", sa hon.

> Mannen nickade, men sa inget.

> "Vad heter du?"

> Han försökte tänka efter, men huvudet var tomt.

> "Jag vet inte." Han rynkade pannan. "Var är jag?"

> "Det här är mitt pensionat. Jag hittade dig på stigen utanför. Du är välkommen att stanna ett tag om du vill."

> "Jag har nog inga pengar."

> "Det ordnar sig nog", sa Elenor. Hon gick bort till disken och öppnade liggaren. "Jag skriver upp dig som HP, tills du kommer på vad du heter."

> "HP."

De sitter en stund bredvid varandra och stirrar in i elden, sedan frågar HP om barnrösterna han hörde.

> "Ah. Det är nog myrlingar. De brukar hålla sig till den gamla skogen, men ibland förvirrar de sig så här långt ut i dimman.

När HP blivit en smula varmare går han ut på verandan insvept i filten. Dimmslöjorna lättar en smula. HP tittar upp mot himlavalvet och stelnar till. Han ser två månskäror, den ena vit och skarp, den andra suddig och böljande, som om den var en reflektion i en vattenyta.

## Kapitel

Morgonen efter vaknar HP upp i det rum i källaren som Elenora gett honom. När han öppnar ögonen och fokuserar blicken ser han en spindel som sitter på hans lakan. Han blir stel av skräck och känner hjärtat banka i bröstet. Tillslut rycker han till och kastar hela lakanet i från sig och flyger upp ur sängen och mot dörren. På tröskeln står han, med ryggen tryckt mot dörren, och stirrar på den vita högen på golvet. Spindeln tar sig långsamt ut från vecken, går över golvet, klättrar upp på väggen och försvinner in i ventilationen. När han lugnat sig letar han igenom rummet och hittar en handduk i ett skåp, virar den kring kroppen och går ut i korridoren. Ett par dörrar längre ner kommer han in i ett gemensamt badrum, där han låser in sig. Han står och betraktar sin taniga kropp i spegeln. Den är full av blåmärken. Han känner över dem. De ömmar inte. Han tappar upp ett varmt bad och sjunker ner under ytan.

Klädd i för stora kläder, som han hittat i en garderob på rummet, letar HP upp matsalen. Den är tom, så när som på användat porslin på en del av borden. I köket hittar han kockan Valborg, som gör i ordning ett par smörgåsar och en kopp kaffe.

> "Du dricker väl kaffe? Du ser ut att behöva det, om jag får vara så fräck."

> "Jag vet inte. Jag provar gärna."

Han dricker upp koppen och tar med sig smörgåsarna utomhus. Dimman har nu lättar, men det är disigt och råkallt, som på en ruggig februariförmiddag. Det ligger ingen snö på marken. Han följer en stig runt pensionatet och kommer så småningom ner till en å. Nära stranden växer en väldig kastanj. Det saknar ett stort stycke bark på stammen, precis som om något träffat trädet med våldsam kraft. Ytan är ljus och fuktig, som om det nyligen hänt. Han går en bit längre och ser plötsligt att han är tillbaka vid pensionatet, som om han gått runt i en cirkel. Förvirrad känner han ångesten stiga. Elenor kommer ut med en kopp rykande te i handen och de slår sig ner på verandan, med benen dinglande över kanten. Hon erbjuder honom jobb som alltiallo, men han är tveksam.

> "Jag skulle behöva någon som kan hjälpa mig med lite av varje, typ fixa element, rensa avlopp, sätta upp gardiner och sådant. Jag har svårt att hinna med allt själv och de andra har händerna fulla."

> "Jag vet inte om jag är något bra med mina händer". Han tittade på handflatorna, som var alldeles släta. "Det ser inte ut som om jag använt dem särskilt mycket."

Han bestämmer sig i alla fall för att acceptera hennes erbjudande. Han frågar Elenor på nytt var han är, om stället har något namn. Hon säger att hon inte tror det. Det heter olika för olika människor. Han för de två månskärorna på tal och tror själv att det handlar om ett konstigt atmosfäriskt fenomen. Elenor svarar inte, utan tittar bara ner i sin tekopp. När de sitter där kommer en gammal dam gående i sällskap av en ung man. De är båda klädda som fransk 1700-tals adel. Mannen är blek och glåmig, nästan genomskinlig. Damen är sminkad i vitt, med en svart mouche och en hög, pudrad peruk.

> "God förmiddag, Mem" sa Elenor. "Rene."

> Damen nickade till svar. "God morgon, Elenor." Hon såg på HP. "HP", sa han. "God morgon."

> Den glåmiga mannen log ansträngt.

## Kapitel

Dagen efter visar Elenor runt HP i det gamla huset. Det är en imponerande gammal träkåk i tre plan, med ett torn högst upp. Ute på gården står ett högt vattentorn. Hon visar hur värmepannan fungerar, driven med gas från en fyndighet ute i trädgården. Det finns ingen elektricitet, utan huset lyses upp av gaslampor. Om man lyssnar noggrant kan man högra gasen rytmiskt pulsera genom ledningarna.

> "Jag brukar tycka att det låter som andetag. Som om huset levde."

Hon visar sitt eget rum uppe i tornet. HP plockar upp en kinesisk fingerfälla från byrån och lyckas fastna med sina pekfingrar.

> "Du måste sluta dra om du vill komma loss", sa Elenor.

HP fattar inte, utan drar hårdare, tills fingrarna spränger. Elenor får visa honom hur han ska komma loss.

> "Vet du vad? Du får den av mig."

HP stoppar den i fickan. De träffar några av gästerna på sin runtvandring. De flesta verkar vara mer eller mindre permanent boende där.

På eftermiddagen hjälper HP Walter, trädgårdsmästaren, att röja en del i trädgården bakom pensionatet. Våren är på väg. Trädgårdsmästaren vill ta en paus och sätter sig på en bänk. HP är rastlös och har svårt att sitta stilla.

> "Vet du", sa vaktmästaren. "Du behöver verkligen lära dig att koppla av."

HP, Elenor, kockan och kanske två till ur staben sitter i köket på kvällen och äter en festmåltid. De skojar och har det bra. HP har funnit sig riktigt väl tillrätta. Han trivs med sin tillvaro. Han tittar alldeles för mycket på Elenor och lägger märke till hur vacker hon är. Utanför stormar det hårt och regnet piskar mot fönstren. Det är ett riktigt aprilväder.

## Kapitel

Elenor frågar HP om han kan hjälpa henne laga en läckande kran uppe i tornrummet. Med viss tvekan plockar han ut verktygslådan ur förrådet bakom disken och går uppför trapporna. Mem öppnar och visar honom in. Hon bor i en tvårumslägenhet, med mosaik på väggarna och blått kakel på golven. HP tar fram en rörtång och skruvar lite på kopplingen till kranen i pentryt. Det lossnar helt och vatten sprutar ut i lägenheten. Mem hittar huvudkranen och stänger av den. Tillsammans lyckas de skruva ihop det hela igen. HP rusar nerför trapportna och hämtar en mopp och en hink ur förrådet under trappan. Tillsammans torkar de upp vattnet från golvet. HP frågar lite om Mem. Hon berättar att hon bott ett tag på pensionatet, medan hon letar efter något mer permanent. Det blev så ensamt där hon bodde förut.

> "Jag är den sista av mitt slag."

Hon frågar lite om vem han är och han berättar att han inte vet, att han har förlorat sitt minne. Hon erbjuder sig att hjälpa honom.

> "En gång i tiden kunder jag böja minnen efter mig vilja. Det har blivit svårare med åren, men det här ska jag nog klara av."

Hon ber HP gå i förväg till det angränsande rummet. Han drar i handtaget till ett av rummen, men det är låst.

> "Inte det. Det andra."

Hon sätter honom vid ett bord, med en stor skål i keramik och fyller den med vatten från en karaf. Hon uppmanar HP att slappna av och titta ner i vattnet. Han ser ingenting, men då trycker Mem ner hans ansikte i skålen. Förvånad ser han havsbotten nedanför, med räfflade sanddyner och vajande sjögräs. Fiskar simmar förbi i stimm nedanför honom. Ett vitt ljus bländar honom och han ser sig själv stå vid en sjukhussäng. I sängen ligger hans mamma och dör. Hon ber honom att ta hand om lillasyster. Sedan ser han sig själv sitta vid sin dator på jobbet, alldeles död inuti. Ljuset igen och han ser sin flickvän lämna honom. Han ser sig själv och sin syster stå vid sina föräldrars gravsten. Hon säger:

> "Lova mig att du inte lämnar mig. Jag behöver dig."

Sedan ser han sig själv bakom ratten i en bil, berusad och bedövad av sprit och piller. Det är natt och regnet piskar mot vindrutan. Långt framför honom dyker en väldig kastanj upp i skenet från hans helljus. Han trycker gasen i botten, kör av vägen och kör rakt mot trädet. Han kolliderar med en väldig smäll. Mem rycker upp hans huvud ur skålen.

> "Nå?"

> "Jag försökte ta mitt liv."

> "Ah."

> "Eller -- tog jag mitt liv?" Han såg på Mem. "Är jag död?"

> "Det kan jag inte svara på. Det är inte mitt område."

> "Kan du säga var jag är? Varför är jag här?"

> "Nej. Jag beklagar, jag kan inget säga."

> "Jag måste komma härifrån. Hur kommer jag härifrån? Tillbaka?"

> "Jag vet inte."

# Del två -- respons

## Kapitel

Elenor knackar på dörren till HPs rum, men ingen svarar. Hon öppnar dörren med huvudnyckeln och går in. HP ligger i sängen, med fördragna fönster. Det är instängt i rummet. HP har knappt visat sig på en vecka. Hon sätter ner en bricka med mat på hans nattduksbord. Han har inte rört maten som hon lämnade kvällen innan.

> "HP, du måste äta något."

När han inte svarar går hon därifrån. Ett par dagar passerar på samma sätt, utan att han lämnar rummet och utan att han rör maten. En kväll märker hon sedan att han åtminstone ätit en smörgås. Morgonen efter ligger HP inte i sängen när hon kommer.

HP står i badrummet och betraktar sin spegelbild igen. Blåmärkerna är borta, men han ser blek och glåmig ut. Hans spegelbild tonar över i bilder från crashen igen och sedan sin mor, som ber honom ta hand om hans lillasyster. Han tvivlar på att det han sett verkligen har inträffat. Är det inbillning? Håller han på att bli galen?

> "Det kan inte vara sant. Hur skulle det kunna vara sant? Jag skulle aldrig göra något sådant."

Han kastar på sig kläder och springer upp till Mems lilla lägenhet och knackar på. Han frågar henne om han får lov att se i källan en gång till.

> "Varför?" frågade Mem

> "Det måste ha blivit något fel", sa HP. "Jag tror inte på det jag såg. Jag måste få se en gång till."

Mem suckar och häller upp källan på nytt. HP stirrar ner, ser havbotten och fiskarna, men ingen mer.

> "Du måste slappna av", säger Mem. "Man kan inte tvingar fram minnen. Slappna av."

HP försöker slappna av, men inget händer. Till slut ger han upp.

> "Du såg det du såg", sa Mem. "Källan ljuger inte. Den visar dina egna minnen."

> "Kan det vara ett falskt minne? Det finns väl falska minnen, gör det inte det?"

> "I teorin kan man skapa falska minnen, men jag tror inte det i ditt fall."

> "Varför inte?"

> "Titta på din kropp. Du är blåslagen. Precis som om du varit med om en svår olycka."

Mem lägger handen på hans kind och tröstar honom.

> "Det som har hänt har hänt. Det kan du inte ändra på. Frågan är vad du skall göra med dig själv framöver. Det här är en andra chans. Här, hos oss."

> "Men det här är inte verkligt."

> "Är det inte? Hur vet du det? Vad är verkligt?"

> "Det här är inte min verklighet. Det här är inte min värld."

> "Men det skulle kunna bli. Här har du chansen att börja om på nytt."

## Kapitel

Trädgårdsmästaren tjatar på HP, tills han går med på att hjälpa honom rensa upp i trädgården.

> "Det gör dig inget gott att sitta här i mörkret. Du behöver komma ut i solen, ut det som växer."

Gräsmattan bakom uteplatsen är så vildvuxen att de måste slå det med lie. Walter ber HP hämta den och ett bryne från redskapsskjulet, som står i gränsen mellan skogen och tomten. Han bryner lien och lär HP använda den. När de arbetar sitter Mem på uteplatsen och dricker kaffe, med sin bleka följeslagare. Mem hälsar på HP, som lamt hälsar tillbaka. Mem fångar en fjäril, som landat på hennes färgglada klänning och äter upp den. Himlen mulnar på och det börjar regna.

På kvällen sitter HP på sitt rum i källaren, bedövad inuti. Han skär sig med en kniv i underarmen och känner smärtan och ser blodet. Om han blöder måste han väl leva? Han får en panikattack, känner hjärtat rusa i bröstet och känner hur det kryper i kroppen. Han klarar inte att sitta stilla, utan springer upp för trappan och ut från pensionatet ut i regnet. Han rusar genom skogen i full karriär, förbi åstrande och vidare ut bland träden. Med ens är han tillbaka vid pensionatet, som om verkligheten böjer sig i en slinga. Han svär och skriker. Mem sitter på verandan i skydd från regnet och stickar i skenet från en fotogenlampa när han får sitt utbrott.

> "Nämen, hur är det fatt, min pojke? Du är ju genomblöt."

> "Det är åt helvete."

> "Så?" Hon la ner sin stickning och visade mot stolen bredvid hennes. "Kom och sätt dig."

HP berättar att han inte hör hemma här, att han måste ta sig hem till sin egen värld, till sin syster. Mem lyssnar medlidsamt.

> "Ja, komma härifrån är ingen lätt uppgift. Jag vet många som har försökt, men som inte lyckats. Om det är någon tröst har de funnit sig väl tillrätta här till slut. Det är verkligen inget dumt ställe, det här."

## Kapitel

Genom monstrets ögon ser vi den skugga av en man hon håller sig med ligga på knä framför det. Han har ett blekt skimmer som flämtar omkring honom, som en ljuslåga som är på väg att slockna. Mannen ber henne äta av honom. Hon tänker på den nya mannen, på HP. Han lyser starkt av ett blått ljus, inte som det patetiska vraket vid hennes fötter. Mannen på golver bönfaller henne och hon biter honom i bröstet, punkterar bröstbenet och dricker hans märg.

## Kapitel

HP ligger i sin säng och försöker somna. Husets andetag väser rytmiskt i bakggrunden. Regnet slåt mot fönstren. När han driver in i sömn hör han röster. Sedan ser han ett kvinnligt ansikte framför sig.

> "Jag är inte säker på om han kan höra dig."

Ansiktet försvinner och hans systers rödgråtna ansikte dyker upp i stället.

> "Hör du mig? Här du mig? Du lovade att inte lämna mig."

HP rycker till och är klarvaken. Hans systers ansikte smälter långsamt bort. Det droppar vatten i hans ansikte. Han tänder i taket och ser att det droppar från taket. Det står en decimeter vatten på golvet och det rinner in mer under fönstret. Han sliter på sig kläderna och springer upp till Elenor. De väcker Walter och sätter i gång att pumpa ut vattnet, med ångdriven.

> "Fan", sa Elenor. "Jag visste att vi borde ha dränerat om i höstas."

De håller på hela natten, tills vattnet är bortpumpat. HP och Walter gräver ett dike runt huset, som avleder vattnet.

> "Det kommer ta ett tag innan ditt rum har torkat upp", sa Elenor. "Om du vill får du gärna sova hos mig tills dess. Jag har en bäddsoffa i vardagsrummet."

Elenor och HP sitter ute på verandan när solen går upp. Det har varit en lång natt och de är båda helt slut. De båda månskärorna lyser fortfarande svagt på himmeln.

> "HP, varför vill du komma härifrån? Det här är väl ett bra ställe?"

> "Det är inte här jag hör hemma. Jag har min lillasyster kvar i min riktiga värld. Jag lovade min mamma att ta hand om henne. Hon har ingen annan."

Elenor suckar.

> "Ok." 

Hon berättar att hon hamnade här på samma sätt som HP. Hon vaknade upp naken i skogen en sommarnatt och irrade om kring tills hon hittade en liten stuga. I stugan bodde en man som tog in henne och gav henne mat och tak över huvudet.

> "Försökte du inte ta reda på vem du är? Försökte du inte ta dig härifrån?"

> "Hur länge sedan var det?"

> "Jag är inte säker. Tiden fungerar annorlunda här. Den verkar gå olika fort på olika ställen. Säsongerna passerar långsammare här vid pensionatet än vad de gjore vid hans stuga."

> "I början. Jag försökte med allt, men sedan slutade jag."

> "Varför?"

> "Varför inte? Jag gillar mitt liv här. Jag bryr mig inte om vem jag har varit, bara vem jag är nu."

De tittar upp mot himmeln. Elenor berättar att det bara är en tunn hinna som skiljer den här världen från den de kommer ifrån. Hinnan är så tunn att den andra månen anas igenom. Ibland kan även andra delar av den andra verkligheten lysa igenom.

> "Hur vet du allt det här?"

> "Mannen som tog hand om mig berättade. Waldo. Han vet mycket. Kanske vet han något som kan hjälpa dig. Vi går dit i morgon."

## Kapitel

HP vaknar i vargtimmen med svår ångest. Han är fuktig av svett och sängkläderna är dyngsura. Han tänder lampan på nattduksbordet och ser att täcket är fullt av spindlar. Han skriker i panik och kastar täcket åt sidan. Han springer ut i korridoren och står där och skakar. Elenor vaknar och frågar vad det är som hänt.

> "Spindlar. Här är fullt av spindlar."

Efter en stund tar han mod till sig och går in i sin säng igen. Han lyfter på täcket, men där är tomt. Han klarar inte att somna om, utan tar på sig kläderna och går ner till köket och brer sig en macka. Han sitter och lyssnar till huset.

När solen gått upp kliver han ur sängen, tung i huvudet. Elenor rör sig i sängen.

> "Förlåt att jag väcker dig", sa HP. "Jag går ut. Det är ingen idé att jag ligger här och stirrar i taket. Ska vi ses ute?"

> "Vid stenen, om två timmar?" sa Elenor med huvudet i kudden.

HP går ner och duschar och äter frukost, sedan ger han sig ut och går en sväng i skogen, innan han ställer sig och väntar på Elenor. När han står där, lutad mot en sten, kommer Mem, som nu är klädd i vanliga kläder. Hon ler glatt mot honom. När HP försöker gå förbi honom mörknar hennes blick och hon puttar ner honom på stigen med våldsam kraft. Åtta ben växer fram under Mem, hon lyfts upp i luften och en enorm spindelkropp tar form under henne. Mem sitter kvar på ena frambenet, som en marionettdocka. Hon fortsätter prata, med gäll röst.

> "Jag ser din förtvivlan, din smärta. Den doftar sött och gott. Jag ser den lysa omkring dig. Ligg stilla, pojke lilla. Ge din förtvivlan till mig. Jag kan skänka dig frid."

Monstret börjar linda in honom i klibbigt nät, när det träffas av en sten i ena ögat. Elenor skriker bakom HP.

> "HP! Skynda dig, följ med mig!"

HP river bort nätet från sin kropp och de flyr tillsammans genom skogen, med det rasande monstret i hälarna. Elenor stannar till.

> "Hur långt har du kommit åt det här hållet?"

> "Vet inte. Jag har aldrig gått hittåt."

> "Aldrig? Då får vi hålla tummarna."

De fortsätter en bit till och HP försvinner inte tillbaka till pensionatet. Till slut kommer de till en gammal stuga i skogen. Den är helt förfallen. En bit ifrån hittar de en man, fastvuxen i jorden, med kläder och hår täckt av mossa. Mannen vaknar till liv när HP tilltalar honom och reser sig upp. När han rör sig sliter han loss hundratals små rötter ur marken. Han är ett mellanting mellan växt och människa. 

## Kapitel

HP och Elenor berättar om sitt ärende för Waldo.

> "Sitt med mig", sa Waldo och slog sig ner igen. "Sitt och lyssna."

> HP slog sig ner bredvid honom med benen i kors. Waldo var alldeles tyst. Det knastrade när han slog rot igen. De satt tillsammans medan solen sjönk mot horisonten och skiftade färg till orange. Fåglar började sjunka i skymningen. HPs ben hade somnat för länge sedan, när Waldo rörde sina läppar igen.

Waldo berättar att han inte är död. Inte ännu. Men det brådskar om han ska härifrån. Det är hans namn som är nyckeln. När han minns sitt namn kan han återvända till den vanliga världen. 

> "Men hur ska jag göra för att komma ihåg vad jag heter? Jag har redan provat alla sätt, men ingenting har fungerat."

> "Du har försökt för mycket. Precis som sömnen är minnen ingenting man kan tvinga fram. Du måste släppa taget, låta det komma av sig själv."

> "Men du sa ju själv att det var bråttom."

> "Ja. Men det finns inget motsatsförhållande mellan att släppa taget och att ha bråttom."

HP berättar om monstret. Waldo känner igen henne som Arachne, en uråldrig best som livnär sig på förtvivlan. Hon kan inte tvinga till sig den, utan den måste erbjudas henne av hennes offer. När hon dricker den får de tillfällig ångestlindring, vilket skapar ett beroende.

> "Hon är en parasit. En rest från den gamla världen. Om hon har fått upp ögonen för dig måste du hålla dig undan henne till varje pris."

> "Kan du hjälpa mig?" frågade HP.

> Waldo satt orörlig en lång stund, men nickade sedan kort på huvudet.

> "Jag ska göra mitt bästa."

HP och Elenor slår läger i den gamla fallfärdiga stugan. HP står i solnedgången och ser ut över sjön Walden.

> "Hur fan ska jag kunna lära mig att släppa taget?"

Elenor kommer upp till honom och tar hans hand.

# Tredje delen -- attack

## Kapitel

Elenor återvänder till sitt pensionat och HP får sin första lektion av Waldo nere vid sjöstranden.

> "Du måste ta dig ut ur ditt eget huvud. Se dig omkring. Se skönheten i detaljerna. Se hur molnen inte alls är grå, utan hur de skiftar i toner av blått."

HP testar att lägga sig ner för att försöka lösa upp gränsen mellan sig själv och omgivningen. Det går en liten stund, men sedan blir han rastlös.

> "Kommer det här verkligen att fungera?"

> "Inte så länge du gör det så målmedetet."

> "Hur skulle det inte kunna vara målmedetet? Jag gör ju det för att komma härifrån."

> "Jag vet, men försök att släppa taget för att se hur det är att släppa taget. Det är det som är huvudsaken. Försök att vara nyfiken."

HP försöker göra sig hemmastadd i Waldos fallfärdiga torp. Han samlar ihop gräs och löv till en säng. Han badar varje dag och tvättar sig i sjön. Waldo äter inte längre mänsklig föda, men HP hittar frukt, skott och bär som han kan leva av. Med Waldos hjälp får han till och med fisk.

Nästa lektion går ut på att sitta. Det är skitsvårt får HP, som blir så frustrerad att han hoppar upp och börjar vandra omkring.

> "Igen. Försök igen."

## Kapitel

Tiden går och HP blir bättre och bättre, men något namn har han inte kommit ihåg. På nätterna drömmer han om sin syster, men alltmer även om Elenor. Han stirrar ut mot horisonten, mot platsen för pensionatet.

En kväll är det dimma och då hör HP på nytt barnröster som ropar efter sin mamma. En röst kommer närmare.

> "Är du min mamma?"

> "Nej."

> "Är du min mamma?"

> "Varför frågar du?"

> "Jag vill ha min mamma."

Rösten kommer närmare honom och för ett ögonblick ser han en skepnad i dimman, innan den löses upp och försvinner. Rösten tonar bort. Senare frågar han Waldo om rösterna.

> "Myrlingar. Gengångare efter barn som satts ut i skogen av sina mödrar. För att dö. Svara dem alrig."

En morgon vaknar HP med en illavarslande känsla i magen. När han kommer ut ur stugan ser han en svart svärm över pensionatet i fjärran.

> "Korpar", sa Waldo. "Från den gamla skogen. Något måste ha stört dem."

> "Arachne", sa HP. "Jag måste tillbaka."

Waldo stoppar ner sina händer i sjön.

> "Hon har sänt ut något från den gamla skogen. Något som lockat med sig korparna."

> "Hur kan du veta det?"

> "Walden vet."

> "Sjön? Hur?"

> "Allt vatten är ett. Det flödar överallt i den här världen. Genomsyrar allt, berättar allt. Om man lyssnar."

HP ger sig av tillbaka.

## Kapitel

När HP kommer tillbaka till pensionatet är marken svart och krälande. Miljontals spindlar kryper överallt. HP får panik. Han flyr upp i vattentornet och ser på när Elenor, Walter, Valborg och även en del av gästerna springer runt där nere och dödar spindlar.

> "HP. Kom ner! Jag behöver hjälp!"

Motvilligt klättar han ner och hjäper henne sopa ihop spidlar inne i huset. Han klarar knappt att titta på dem.

> "Du har verkligen svårt för spindlar", sa Elenor.

> "Ja. Jag klarar inte av dem."

> "Det får vi ordna."

> "Hur?"

> "I morgon. I morgon ska jag visa dig."

## Kapitel

Morgonen efter provar HP hur långt från pensionatet han kan komma innan världen böjer sig och han kommer tillbaka. Han kommer fortfarande inte längre än senast han försökte. Han blir enormt frustrerad.

På eftermiddagen HP hjälper Walter att beskära fruktträden. Det är fortfarande varmt och svettigt och solen bränner i nacken. De sitter ner i skuggan av vattentornet och pustar ut. HP berättar att han träffat en myrling.

> "Vad du gör, svara dem aldrig att du är deras mamma", sa Walter.

> "Varför?"

Walter berättar den gamla sägnen om myrlignarna. I sägnen är en man på väg hem genom skogen, när en myrling dyker upp och frågar honom om han är dessa mamma. Först svarar han nej, men då den fortsätter fråga blir han alltmer irriterad. Tillslut förlorar mannen tålamodet och säger att hans grannfru, som han inte gillar, är dess mamma. Myrligen försvinner ögonblickligen. När han kommer hem är det stor uppståndelse i granngården, ty man har hittar husfrun död, men blodet flödande från bröstvårtorna.

## Kapitel

HP sitter vid åstranden igen tillsammans med Elenor. Det är kväll. Hon har en spindel i en glasburk och försöker på HP att hålla i den. Han kan inte.

> "Det går inte. Det är fan omöjligt."

Han hoppar upp och går därifrån, genom skogen. Efter ett tag märker han hur spindelväv klistrar fast i hans byxben. Han slår undan dem, men det blir mer och mer spindelväv på stigen. Tillslut ser han hur hela stigen är blockerad av en vägg av vit klibbig väv. Det har blivit som en återvändsgränd. När han vänder sig om står spindelmonstret där, med Mem som en marionett på ena frambenet. HP paralyseras av skräck, snubblar baklänges och faller ner på stigen.

> "Jag ser förtvivlan i dig", sa monstret. "Jag ser den lysa i dig. Låt mig få den. Ge den till mig."

Hon kryper över honom och lägger hela sin tyngd på hans kropp. Hans bröstkorg trycks samman och han får inte luft.

> "Ge den till mig. Låt mig lindra din smärta."

HP tänker på sin förtvivlade syster igen. Han ser sig själv. förtvivlad, när han styr sin bil mot trädet. Sorgen och ilskan sliter i honom.

> "Ta den", väste han. "Ta den för helvete."

> "Tack", sa Mem.

Hon biter honom i bröstbenet och han känner hur det spänner när hon suger. All ångest smälter undan och ersätts av eufori. Han känner sig fjäderlätt och glad.

> "Det -- det känns fantastiskt."

> "Så här skulle du kunna ha det resten av livet.

HP ser sin systers ansikte och kommer till sans. Han ser spindelmonstret över sig och vaknar upp ur lyckoruset. Han fångar en näve jord och kastar den i ögat på monstret, som vrålar till och kastar sig åt sidan. HP springer in i skogen. Monstret vrålar i fjärran.

## Kapitel

Morgonen efter går HP upp till Mems lägenhet och låser upp med sin huvudnyckel. Där är tomt, men spindelväv finns lite här och var och den får honom att rysa. Han låser upp den låsta dörren. Det stinker där inne. Smuts och avföring finns på golvet. En knölig och fläckig madrass ligger i hörnet. Fönstret är förtäckt. Han går in till det angränsande rummet och ser att skålen han sett sina minnen i är borta.

De tillbringar dagen med att måla husets södersida och byta vindskivor.

På kvällen tar Elenor med honom upp på vattentornets tak. Fjärilar svärmar där i ett hav av glittrande färger. De sitter tillsammans och tittar. HP förlorar sig själv i det vackra och tar Elenors hand. Hon ser på honom och flyttar sig närmare. Hon väntar på att han ska kyssa henne, men han vågar inte.

## Kapitel

Det börjar bli höst och träden börjar skifta färg. HP och Elenor går ner till åstranden igen. Elenor tar fram en glasburk med en spindel. HP får ångestpådrag och hoppar upp på fötter redo för att fly. Elenor guidar honom att stå emot. Ångesten mildras. Efter ett tag öppnar hon burken och efter ytterligare en stund kan han låta spideln krypa på honom. Han blir alldeles upprymd över sina framsteg. Utan att tänka kysser han Elenor på munnen. De tittar tvekande på varandra, sedan kysser han henne. Hon tar hans hand och leder honom springande tillbaka till pensionatet. HP och Elenor älskar med varandra i Elenors säng. I avslappningen efter klimax dyker HPs namn upp i hans huvud. Han känner hur världen börjar lösas upp omkring honom, men han klamrar sig fast. 

## Kapitel

På morgonen berättar han för Elenor. Han vill att hon ska följa med honom, men hon vill inte.

> "Jag kan inte, HP. Det här är min värld. Jag har mitt pensionat här, mina vänner."

> "Du är rädd, eller hur?" sa HP. Elenor svarade inte. "Du är rädd för vilket liv du har lämnat efter dig."

HP blir arg och besviken, kastar på sig sina kläder och går därifrån. Han sätter sig på verandan leker med den kinesiska fingerfällan. Han drar tills det trycker över fingarna. Han känner den klaustrofobiska kittlingen i magen av att vara fast. Sedan tar han ett djupta andetag och slutar dra. Fingerfällan faller till golvet. HP suckar och går ut ur sitt rum och ut från pensionatet. Han går och går och märker plötsligt att han är i skogen, så långt bort som han tidigare har lyckats komma. Han sluter ögonen, hör ljuden omkring honom, känner vinden blåsa genom de små håren på armarna, sedan tar han ett steg fram, och ett till. När han öppnar är kvar i skogen, längre bort än någonsin. Han slår sig ner under ett träd, bedrövad. Han måste välja mellan sin syster och Elenor. Han vet inte vad han ska ta sig till.

## Kapitel

Det är kväll när han går stigen tillbaka till pensionatet. Redan på långt håll ser han lågor och en enorm rökpelare. Han börjar springa och ser att pensionatet står i lågor. Alla gäster står ute på gräsmattan. Elenor finns ingenstans. Någon såg henne gå in genom ytterdörren tidigare under kvällen. HP tar sig in i det  brinnande huset, fram till Elenors lägenhet. Den är tom, men där finns spår av strid. Spindelväv klibbar överallt.

På vägen ut attackeras HP av Mems tidigare följeslagare. Han är svartsjuk över att ha blivit förskjuten och försöker nu ta livet av HP, medan byggnaden börjar rasa ihop omkring dem. HP lyckas övermanna honom. Han försöker tvingar ur Rene vart Mem fört Elenor, men han vet inte. Han vet bara att Mem bor i den gamla skogen. HP hinner precis ut innan gasen i huset antänds och det blir en enorm explosion. Gasfyndigheten under huset antänds och en väldig eldslåga sträcker sig upp mot skyn.

# Del fyra - resolution

## Kapitel

HP beväpnar sig med en lie och en ficklampa, som han hittar i redskapsskjulet, och ger sig iväg mot Mems håla. Han går till utkanten av hur långt han tidigare kommit och står där vid gränsen. Han sluter ögonen och låter sig själv sjunka ner i världen omkring honom. Andetagen blir långsammare, hjärtat lugnar sig. Så tar han ett steg framåt och öppnar ögonen. Han är kvar, han har inte dykt upp vid hotellet igen. Han tar ett steg till och ett till. Så här långt bort har han aldrig kommit tidigare. Han fortsätter gå stigen fram och kommer till den gamla skogen. Där är mörkt och fuktigt. Markdimma ringlar mellan trädstammarna. Trädkronorna är så täta att nästan inget solljus når marken. HP vet inte var han ska leta. Förtvivlad sätter han sig ner, med ryggen mot en trädstam, och gråter. Smärtan skär igenom honom och han gråter tills ansiktet är svullet och det värker i magen. Utmattad faller han i sömn, hopkurad i fosterställning.

## Kapitel

HP vaknar av barnröster.

> "Är du vår mamma?"

Han gnuggar barren ur ögonen och sätter sig upp. Myrlingar står framför honom, som halvgenomskinliga, nakna, barn.

> "Nej, men jag vet vem som är er mamma."

> "Säg. Säg."

> "Arachne är er mamma."

> "Arachne", sa myrligarna.

De började springa genom skogen, som små lysande irrbloss. HP kommer på fötter och följer efter dem. Andfådd kommer de fram till ett hål ner i underjorden, under rötterna till en väldig ask. Myrligarna försvinner ner. HP tvekar en kort stund och letar sig sedan själv nedåt, genom en fuktig tunnel med jordväggar. Han hör Mem vråla i fjärran. Spindelväv täpper till gången här och var och han måste skära sig igenom. Nere i mörkret hittar han Elenor, bunden i nät, som en kokong. Han skär ut henne, men hon är livlös. När han lägger örat mot hennes bröst hör han hjärtljud och han bankar henne på bröstet, lägger läpparna mot hennes mun och gör några tafatta inblåsningar. Hon vaknar långsamt till liv. Stödd mot HP börjar de ta sig ut. De går uppåt, men HP inser till slut att de gått vilse. Det är som en labyrint av gångar. De kommer tillbaka till samma håla som de börjat. Mem dyker upp ur mörkret. Hon biter och slår efter myrlingarna, som svärmar omkring henne. Med ett vrål sliter hon dem i stycken. Hon ser HP och Elenor och tränger upp dem mot väggen.

Hon försöker övertyga HP om att hans liv är meningslöst, allt han bara kommer känna smärta. Hon kan befria honom. HP försöker kämpa emot. Han hugger mot Mem med lien, och lyckas kapa av ett av hennes framben. Det växer genast ut ett nytt och hela monstret växer sig i storlek. HP hugger efter det igen, men ju mer han kämpar, desto större växer det sig.

> "HP, du kan inte slå henne på det här sättet. Hon blir bara starkare ju mer du kämpar emot. Kommer du ihåg min kinesiska fingerfälla?"

HP lägger ner lien och sätter sig ner bredvid Elenor.

> "Kom med mig", sa HP. "Följ med mig hem."

Elenor tvekar. Monstret väser i bakgrunden.

> "Ok", sa hon. "Ok. Jag följer med."

De tar varandras händer. Världen börjar lösas upp omkring dem. Mem vrålar.

> "Nej! Nej, du stannar här! Du kommer inte undan mig!"

Det kastar sig fram och biter Elenor och sprutar in gift i henne.

> "Nej!" skrek HP. Jordväggarna blev fasta igen omkring honom. "Nej! Elenor!"

Elenor jämrar sig och blir blek. HP sliter upp hennes blus och suger giftet från hennes sår. Han känner själv hur han blir omtöcknad.

> "HP", sa Elenor. "Fly. Ta dig hem."

> "Du följer med mig", sa HP. "Ta min hand."

De tar varandras händer igen och världen smälter bort. Mems vrål tonar bort.

## Kapitel

HP vaknar upp i en sjukhussäng, med slangar i näsa och hals. Han hostar, tills han blir extuberad. Han har förlorat ett ben i olyckan och har legat i koma i fem dagar. Hans lillasyster kommer och hälsar på honom. Han blir bedömd av en psykiatriker, som inte finner honom suicidal längre.

En månad senare befinner han sig på rehabssjukhuset i Orup. Där träffar han en annan patient, som på pricken liknar Elenor. Hon sitter i rullstol, med förtvinade lemmar.

> "Elenor?"

> Kvinnan ryckte till.

> "HP?"